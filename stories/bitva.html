<h1>Bitva na Tursku</h1>
<p><em></em></p>
<p><em>Tak vstávej, sladká lásko, tak vstávej, už je čas,
už dávno nemám náskok, jen v dálce cizí hlas volá, že čas je se brát do zítřejší bitvy.</em></p>
<p><em></em></p>
<p>Po náročné cestě z Seattlu se konečně blížíme domů. Stojím naproti zrcadlu na záchodech vlaku jedoucího do Prahy. Puntíkové šaty, silonky, conversky. Fit ve kterém se cítím nejlépe. Pro sebe, ne pro dojem kohokoliv jiného. Symbolicky pro dnešní bitvu.</p>
<p>Padne mi mysl na jednu zvláštní, pro dnešek příhodnou známost. Příhodnou tím že stojí na druhé straně bojiště. Rozhoduje se, jestli se svět přiblíží k tvému domovu nebo jestli já ještě budu mít platný pas. Utíkám ještě než k ní dojde, nemám záruku, že ještě budu moc poté. </p>
<p>Za starých časů bychom proti sobě jeli na koních v lesklých zbrojích a s ostrými meči, ale to je svět starých pořádků. V modernitě se bitvy sledují z křesla u počítače s tradiční sklenkou vína nebo nesčetnými moderními, specializovanými prostředky vůči úzkosti, zprostředkovány desítkami zpravodajských serverů. To je můj svět, věřím že tobě by přišlo mužnější, čestnější mi dát poslední ránu dýkou na Duryňském poli. </p>
<p></p>
<p><em>Z té války s kmenem Čechů já před léty Tě bral,
to já spálil jsem Tvou střechu a rozdrásal Tvůj žal,
teď Tvoji bratři zas budou chtít zpátky krev moji. </em></p>
<p></p>
<p>A tak jsme se i potkali, nikoli únosem z cizího kmene, ale jako vlákna proplétající se v abstraktním ideologickém prostoru mezi simclustery twitteru. V prostoru, který vytváří nehmotné hranice rozdělující lidi neprostupněji než ty státní samotné. Setkaly se v nepravděpodobném průsečíku trajektorií dvou podobných neurotypů ze světů protikladných ideologií. </p>
<p><em></em></p>
<p>Ráda jsem se disociovala od svého života snahou o objektivní analýzu událostí a společnosti. Přemýšlet o ideologických tématech odosobněně, čistě analyticky bylo u nás vnímáno trochu kacířsky. A tak potkat se s někým z druhé strany, s kým si můžu povídat i o chybách té mé a rozumět si víc než s většinou svých byl malý zázrak. Jako dvě aristokratické ale bezvýznamné tečky komunikující spolu o zakázaném vědění přes hranici mezi dvěma odlišnými světy, tak bych to popsala s trochou citu pro dramatickou hyperbolu. A to bylo ještě v čase kdy separace našich zemí nebyla tak vynucována, kdy jsme se ještě mohli toulat různě po hranicích a diasporách jako bohémští cestovatelé starých časů.</p>
<p><em></em></p>
<p><em>Tak lásko, proč teď mlčíš, už neznáš moji řeč,
a hladíš kůži vlčí a otevíráš klec</em></p>
<p><em>a žlutý pták nad černý les vzlétá a zpívá.  </em></p>
<p></p>
<p>“Nemůžou se rozmnožovat tak kradou, svádí a mrzačí vaše děti”. “’Doktoři’ vydělávají majlant na sekání pohlavních orgánů vašich dětí”. Tak o nás teď mluví účty s miliony sledujících. Časy zakalují. Disociace v čisté, jakoby matematické objektivitě přestává být možná, když její výsledky nabývají podob, které se v osobním životě těžko ignorují. </p>
<p>Když nabývají vzorců, o jejichž důsledcích historie tak barvitě vypráví. Když necháme stejný vítr vanout přes stejnou poušť, vzniknou vždy ty samé duny. A když ty samé duny nabývají tvarů tiché genocidy mých lidí, mých kamarádek, není už možné o nich přemýšlet tak, jak jsem to tak ráda dělávala.</p>
<p></p>
<p>Už jsem tu na záchodě ztracená dost dlouho. Čas se vrátit na místo. Sedím v takovém tom boxu s dvěma sedačkama na každé straně a stolkem. Naštěstí sama, cítit se jako že mě cizí lidi konzumují pohledem není něco o co dnes stojím.</p>
<p> </p>
<p>Po cestě se rozhlížím kolem ve snaze se dostat z vlastní hlavy. Blondýnka v modrých šatech uklidňuje svého asi dvanáctiletého kluka. Dva muži ve středním věku se za mnou baví o programování. </p>
<p></p>
<p>Normální lidé. Sednu na své místo, zavřu oči v tichém, toužebném mixu závisti s trochou zášti a myslím na to jak je předstírat normalitu čím dál obtížnější. Předstírat, že se nic neděje, když nechceš být za hysterku nebo paranoika. Tyhle paralelní společnosti vymezené nikoli v prostorových, ale ideologických a identitních hranicích normální lidé tak často vidět neumějí.</p>
<p></p>
<p>Napiju se svého vína, které se dnes příhodně ve vlacích nabízí. Doufám, že mě trochu uklidní nebo dokonce na chvíli uspí. Rozhodnu se otevřít telefon a projít si svá poslední twitterová vlákna. Chtěla jsem se tomu vyhnout ale závislost je krutý pán. Má poslední předbitevní analýza zněla takto:
</p>
<p>„Spor mezi lidmi co vidí děti jako lidi nebo svůj majetek je dle mě jádro debat kolem svobody mých lidí. Pokud rodič očekává že děti budou přesně v obrazu jak je chce mít, že jejich dítě může být jedním z nás je forma noční můry. Je incentivizován si lhát, že to tak vůbec být nemůže.</p>
<p></p>
<p>Zákony, které tak nenávidí (kradou nám děti!!) jsou úplně přirozené, pokud se na ně díváme jako postup rodičů beroucí dětem péči kterou nutně potřebují. Zbývá jediná cesta ven, a to navzdory všem svědectvím a důkazům tuhle realitu popřít.  </p>
<p></p>
<p>Nevím co se s tím dá dělat. Mít děti jako majetek se zdá jako fundamentální potřeba mnoha mocných, bohatých lidí a řešení na půl cesty jsou logicky nekonzistentní a tedy nestabilní. Snad jenom doufat že lidé budou jednou míň narcističtí.“</p>
<p></p>
<p>A ty si mi ji osrdíčkoval, přestože ten důsledek musíš chápat. Jsi spoustu věcí, ale hlupák není jedna z nich, tedy víš že se potkáváme na opačné straně bojiště a že já nemám jinou možnost. Pamatuješ, spojovala nás, mimo jiné, láska k Oldřichu Janotovi. A i tvá oblíbená písnička. A já ti posílala jeden starý živák, který jsem tak milovala v dětství. Budu se cítit uražena, pokud tě to zrcadlení nenapadlo taky, je to tak rozkošná nenáhoda.</p>
<p></p>
<p>Odtrhnu se od telefonu až po nějaké chvíli a dám si pár dalších loků vína, opřu hlavu a oddám se dalšímu snění a toulání v myšlenkách.</p>
<p><em></em></p>
<p><em>My prohráli tu válku, neboť slabá jsou má kouzla
šíp nepřekoná dálku, když nenese ho touha</em></p>
<p><em>když z plamenů zbývá jen dým, nad ohništěm stojí </em> </p>
<p></p>
<p>Dřív jsem snívala o tom, že jako stínová figura svým šarmem uhranu elitám v Silicon Valley a vzbudím v nich touhu pronásledovat lepší cíle. To pod tlakem okolností nahradilo snění o silném muži z armád nepřítele, který by mě přes osobní risk a zradu k vlastní straně vzal pod svá křídla. 

Myslel si na něco takového také? Je opravdu možné aby v tom nebylo nic osobního ani pro tebe? Vždyť věnovat se čemukoliv co je nám blízké je jak zalévat srdce, nějaké city tak vždy nakonec vyrostou. Ráda bych se zeptala, jestli by tu tvůj šíp kvůli našem debatám nepřekonal dálku. Věřím že ano, proč by to jinak byla tvá oblíbená písnička?</p>
<p> </p>
<p>Co se ti honí hlavou, když čteš o tom co s námi udělají? </p>
<p>Když nás předhodí jako hračku pro zábavu a uklidnění těm nejhorším násilným kriminálníkům co mají k dispozici. Je proto i termín, říká se tomu v-coding. Pamatuji, jak jsem o tom četla prvně. Pocit zrady, že tahle realita není jen historie a Taliban, že existuje i v naších zemích, separovaná identitárně namísto časově nebo geograficky. Jak si vůbec mohou dovolit něco takového dovolit? Pomyslím si s potlačovaným vztekem. Musím, normální lidské emoce si nemůžu dovolit, budou využitý proti mě. Možná už to ani jako dobré domestikované zvířátko neumím. Schoval bys mě před svými jako kdysi snad nějaký Němec skryl svojí lásku před osudem v divizi radosti? </p>
<p></p>
<p>Katarze z trochy potlačovaného vzteku mě vyčerpá, cítím jak zvedat víčka je čím dál obtížnější.</p>
<p></p>
<p><em>A už slétají se vrány a napíná se luk
a do hluboké brázdy smrt zabodává pluh
a nahá těla pokrývá sníh, jen rytíř se vrací. </em></p>
<p><em></em></p>
<p>Bum Bum Bum. Vyhrkne ve mně, po těle se mi rozprostí ten mravenčivý pocit z pumpujícího adrenalinu. Tak mě dostali. Otočím se, chci se pokusit uniknout přes terasu, doufám že ti pitomci nezabezpečili únikové cesty. Nahnu se ke dveřím, ale nemají kliku. Popadnu největší květináč mezi kaktusy a vší silou s ním praštím do okenního skla. Nic se nestane. Policie na chodbě dál buší do dveří. Sednu si na schod u dveří a dám si hlavu do rukou, odevzdána osudu. Tohle si nezasloužím, bleskne se mi hlavou váha nespravedlnosti celé situace. Chtěla jsem si jen pomoc tam, kde zdravotní systém selhal. A jak už je zákonem světa, pokud věci děláš způsobem nenalinkovaným byrokratickou mašinérií, budeš po zásluze potrestána. Bum, slyším dveře padnout na zem. Zavřu oči, představuji si dotyk provazů na rukou, na chvíle kdy byl tak slastný, snažím se tak odvést pozornost. Zvuk těžkých bot se blíží, otevřu oči. Obušek se blíží k obličeji.</p>
<p>Změna obrazu. Prázdné sedadlo přede mnou. Prázdná sklenička vína na stolku. Uf, miluji alespoň ten pocit úlevy. Poslední dobou mám časté noční můry. Takový je život v neviděném strachu.   
</p>
<p><em>V kalném jitřním světle ho doma vítá smutek,
na zkrvaveném plátně je nesvázaný útek
a pod plátnem zvedá se stín mrtvého těla.</em></p>
<p><em>A jak rytíř zvedá závoj, tak rozpoznává děj,
ten chaos snů a náhod má náhle pevný směr,
sebe jsem zachránit chtěl a zabíjel Tebe. </em></p>
<p></p>
<p>Po čem vlastně toužíš? Snažím se o tom přemýšlet, empatizovat zatímco se vrchovina kolem Ústí nad Labem míhá za okny vlaku. Osm dětí a žena tančící v obilném poli. Ne, příliš stupidní klišé. Malá uzavřená komunita někde na Vysočině, s kostelem v centru a pár domy okolo? Kde budete zpívat žalmy a čekat a doufat že vás tak Bůh vezme k sobě a dá tomu chaosu snů a náhod kterému říkáme život pevný směr? Že výhra navrátí symboly které se zhroutily s nástupem modernity a veme zpět co provedla srdcím? Když se kácí les, létají třísky a co nakonec záleží na jedné divné skupině lidí co bude tou třískou? Svůj svět tak snad dostaneš.</p>
<p>Oči se mi znovu pomalu zavírají, snažím se bojovat, noční můry mají tendenci se vracet. Zvedat víčka je znovu čím dál obtížnější...</p>
<p>  </p>
<p><em>Znával jsem Tě lásko, jak stékala jsi nocí,
sladká v kříži vlasů a pevná v útlých bocích
a teď vím, že ve stínu paží nůž navždy se skrýval. </em></p>
<p><em>Tak lásko, kde je obzor, co nás jednou spojí,
kde začíná už nebe, kde ještě stromy stojí?
Miláčku, cítíš ten sníh na Duryňském poli?
Miláčku, cítíš ten sníh na Duryňském poli?</em></p>
<p><em></em></p>
<p>Měkký polštář pod hlavou, první dotek ranního slunce osvětluje částečky prachu ve vzduchu. Otočím se na druhou stranu. Máš krátké vlasy a silné tělo. S obavou se prsty lehce dotknu paže. Ležíš, nepřátelská reakce nepřijde. Začnu prsty opisovat spirálu po paži. Budeme podobně jednou kroužit do nekonečna na cestě mezi světy, kde se ideologické hranice jako všechny ostatní stírají a každý jsme spolu nebo sami? Nakloním se k uchu a pošeptám „Proč?“. Vezmeš mě za ruku, pocítím tvé rty na mém čele.</p>
<p>„Příští stanice, Praha hlavní nádraží, vlak zde jízdu končí“. Zas jen prázdné sedadlo přede mnou. Bolest z návratu do reality.</p>
<p> </p>
<p><em>Tak vstávej, sladká lásko, vstávej, už je čas,
už dávno nemám náskok, jen v dálce cizí hlas volá, že čas je se brát do zítřejší bitvy!
Volá, že čas je se brát do zítřejší bitvy!
Volá, že čas je se brát do zítřejší bitvy!</em></p>
<p><em></em></p>
<p>Dorazím domů někdy kolem třetí ráno, dám do sebe dva neuroly a jdu otevřít počítač. První výsledky z východu Ameriky už přicházejí. Jako posledně porovnávám jednotlivé okrsky ve venkovském Kentucky a a západní Virginii oproti minulým a podobně obsesivně se snažím cokoliv vykoukat z prvních dat. Zpočátku to moc nejde ale přicházející výsledky pomalu skládají obraz který nevypadá dobře. A přichází přepočet v Severní Karolíně, Georgii, Pennsylvánii, Wisconsinu, Michiganu. Všechny prohráváme. </p>
<p></p>
<p>Prohráli jsme. Beru další dva neuroly a jdu se položit do postele, úzkostná ale únavou pomalu přemožená. Byla to náročná cesta. Jsem si plně vědoma co to obnáší. Možná už se nevrátím. Důsledky se snad plně sem nedostanou. Osud v oné divizi radosti nejspíš nebude můj, ten bude pro nějaké lepší a statečnější duše, které za to budou po zásluze potrestány. Mým osudem už dnes není vykrvácet na Duryňském poli, ale umřít v lítosti, bez odpuštění sobě za svoji zbabělost a společnosti za vše ostatní. Nebo se místo efektivního altruismu pokusit budovat efektivní odpor. Teď už ale svět nevyřeším, oči i už teď otevřené držet nejde.</p>