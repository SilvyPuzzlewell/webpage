<p>Duchové minulosti ravu</p>
<p>Nový systém budu deployovat až zítra. Zas jsem se k tomu nedostal. Úspory v simulacích vycházejí až na nějakých 30 %. Uvidíme, jak to bude fungovat v reálu, mohlo by to být i víc. A časem možná přijdeme i o nutnost používat dispečera. Na co se ubíjet falešnou skromností, je to zatraceně dobrá práce. Ale mám prý místo toho obhlížet ruiny, které překáží stavbě novýho skladu. Proč tam musím zrovna já, to by měla být práce pro nějakýho poskoka z rozvážek. Prý nikdo nemá čas nebo co. Vsadím se, že se ten kokot z vedení bojí o flek, tak mě zahlcuje blbostma. Taky má proč. </p>
<p>Je to v bývalý průmyslový čtvrti. Lokomotivy se tam vyráběly někdy v minulých životech. Pak tam dlouho byl jen bordel a delikventi, ale dnes už se prý pomalu navrací civilizace. Člověk se už nemusí bát chodit v noci sám, nebo to jsem aspoň slyšel. </p>
<p>Parkuju, zrovna když se slunce blíží k západu. Večerní světlo dopadá na zdi polorozpadlý továrny. Plápolá ve zbytcích skla z vyražených oken. Bůh ví proč, přepadne mě z toho chuť na pivo. Škoda, že nemám čas. Vlastně málokdo teď má, napadne mě.  Pobořená zídka je od začátku do konce počmáraná graffiti plnými vulgárních výrazů a hrubých pokusů o nějaký umění. Můj zrak přitáhne osamělý, napůl utržený neon na horní zdi. </p>
<p>Jinak tu není nic k vidění, co jim mám ksakru říct? Že Anča je „kurva co dá každýmu“? Že mám „pověsit svého šéfa, vzkazují depocrew“? Mám chuť jít domů, ale nakonec se bůhvíproč rozhodnu, že se tu ještě porozhlídnu. Ukrajuje mě pocit, že o něco přijdu, i když vůbec netuším, co by to mělo být. Asi to s tou loajalitou k tý sebrance nade mnou přeháním. Nebojte, depocrew, oprátka už se jim houpe, haha.</p>
<p>Přelezu napůl proraženým místem v zídce, přímo nad ejakulujícím penisem. Před vchodem stojí několik trouchnivějících stolů, jako pozůstatek něčeho dávno uplynulýho. Na zídce naproti sedí zády dvě bloncky a něco pokuřují. Nemůžu zahnat dojem, že tu nejsem vítán.</p>
<p>Uvnitř za starými vraty je velký prázdný sál. Kromě něj jen polorozbořený velký balkon. Na něm oprýskaná socha něčeho, co vypadá jako běžec se zrychlujícím efektem z nějaké počítačové hry. Hm, na fabriku zajímavá výzdoba. </p>
<p>Začnou mě bolet nohy, popadne mě touha si sednout. Třeba to půjde u některých z těch stolů. Dřepnu si na oprýskaný konec jedné z laviček. Slunce se už za věžáky musí blížit k obzoru, zlatavá záře potemněla. Kouřící holky šly někam po svých. Oči mně bezděčně znovu zabrousí k místu, kde seděly. Projede mnou náhlý pocit úzkosti. A ztráty? Rychle se otřepu, ale co se to stalo? Ta neznámá síla mě k jejich placu táhne. Kontroluje? Vydírá? </p>
<p>Sezení poskytuje výhled na tepny města – na takhle krásný letní večer překvapivě skromně pulzující. Všiml jsem si někdy, jak málo se toho poslední léta děje?</p>
<p>„Ta ta ta tumtumtumtum“. Zdá se mi to? Přízračné dunění bubnů někde na periferii ucha. Zatřepu hlavou. Ne. Nezdá. Delikventi tu pořád straší? Z továrny? Nemožné, moc blízko, musel bych si někoho všimnout. </p>
<p>Nemožné je evidentně možné. Hluk opravdu jde z továrny. „Ta ta dum dumdumdumdum“. Přízračná flétna. <em>“Dojezd“. </em>Neznámá slova mi proudí hlavou, jako by je tam někdo šeptal přímo, jako by sluchové nervy byly jenom nepotřebná dekorace. Něžným, éterickým, ale nesmlouvavým hlasem. Na balkonu pár lidí kouká do země a pomalu hýbe těly. Ženy z kouře, muži z ektoplazmy. Černý kruhy pod očima. Zničené výrazy. Socha běžce stojí a slabě světélkuje, jako by mlela z posledního.</p>
<p>Ne. Hodil mi šéf něco do pití? Takhle se mě chce zbavit? Šimone dej se do pohody, teď o to přijít nemůžeš. Sevřou se mi vnitřnosti. Sakra. Ztrácím kontrolu. „Budu v pohodě“. „Budu v pohodě“. „Ta ta dum dumdumdumdum“.</p>
<p>„<em>Pojď s námi</em>“. Ten samý něžný šepot, kterýmu se nedá oponovat o nic víc než zpěvu sirény. Nemůžu si pomoct. </p>
<p>Továrna exploduje v blikajících světlech. „Ducducducducductatatata“ rytmický buben teď překotně tepe v monotónním rytmu. Delikventi všude kolem. Zpocení, jako by právě doběhli maraton, vyvádějící v nějakých absurdních parodiích na tanec. Co se to děje, nějaký masový delikventský delirium, jak jedna z těch ilegálních party, o kterých jsem jako malý slyšel v telce? Ty už policie vymýtila. Zjevně ne dostatečně. „<em>Koukej se. Pořádně.</em>“ Zase ta jemná siréna. Na co? Ohlušující hluk a myriády světel mi přetěžují smysly k bolesti. Ale stejně se snažím prohlídnout. Nedokážu vzdorovat tomu éterickému vábení. Jenom z pomyšlení na postavení se mu na odpor mnou jak blesk projede ten samý pocit ztráty, kterého jsem si všiml dřív. Čím dál silněji. Jako něco, co už jsem dlouhá léta nezažil. Jako poslední rozloučení. </p>
<p>Dobře, pokusím se tu porozhlídnout pozorněji. Chvílemi je tu příliš kouře. Rozhlížím se kolem a vidím pořád to samé. Bandu psychotiků. Běžec na balkoně září všemi barvami. Nebo se mi to zdá? Smysly si na to přetížení pomalu začínají zvykat, rytmus občas změní tempo a sem tam z toho rachotu dokonce vyleze nějaká melodie, připomínající něco jako hudbu? </p>
<p>Ale pořád nechápu smysl. Proč to ti lidé dělají? </p>
<p>„<em>Pořád nechápeš? Možná jsme si vybraly špatně</em>.“ </p>
<p>„<em>Káčo blbá, já ti to říkala</em>“. Jiný ženský hlas. Hrubší, se zvláštním nesouladem, jako by se snažil být jako ten první, ale nešlo mu to dostatečně. </p>
<p>„<em>Hmmuu</em>“. Povzdychne si ten éterický. </p>
<p>Bolest jak hadí zub v srdci. Ať už je ten hlas čímkoli, nemůžu ho zklamat. Nepřežil bych ten zármutek. Hudba trochu zklidní. Koukám se po delikventech okolo, freneticky se snažím něco objevit. Oči mi kmitají sem a tam, ale scenérie je pořád stejná. Je tu cítit nějaká zvláštní emoce. Ale co? Zoufalstvím se mi podlomí nohy. Co po mě chcete, vy zatracený banshee? Hlava mi vypne, připravená odevzdat se svému osudu. Hlas mi nikdy neodpustí. Hlas mě nikdy neopustí. Bude mě pronásledovat do posledního dechu. Už není co dál ztratit. Boj je pryč.</p>
<p>Delikventi naproti se navzájem zadívají do očí. A v tom mi to DOJDE. Co je ta emoce. Přes všechno to běsnění, všichni cítí jednotu, spojení. Vzájemnou náklonnost. Najednou vidím všechny ty detaily, kterých se dá všimnout, akorát když se ví po čem koukat. A vyvstává celý paralelní svět. Támhle se navzájem, kraťounce na sebe usmějou. A je v tom vyřčený všechno. Na druhém konci se obejmou a jsou šťastný v okamžiku, o kterém asi věří, že bude trvat navždy. Ví, že nebude, ale na tom nesejde.</p>
<p>„<em>Kas, už nechci slyšet nic o blbý,</em>“ ozve se éterický hlas. I když zní stejně, naléhavost sirény je z něj pryč.  </p>
<p>„<em>Musel jsi pochopit sám</em>,“ obrátí se na mě.</p>
<p> „<em>Podívej se mi do očí</em>“. Ozve se ten hrubší. V prázdnu přede mnou kondenzuje bílý oblak, mění se, nabývá tvar ženy, která se nakonec zhmotňuje v celém svém profilu. Stříbrné oční stíny s černými linkami, šaty ve stejném odstínu stříbrné, sandály na platformě. Lehce disonantně maskulinní rysy v obličeji. <em>„Kasandra“, </em>představí se.</p>
<p>Podívám se Kasandře do černých očí. Vtahují. Beze slov promítají obrazy do mé mysli. Vidím zhrozený pohled chlapa, asi otce, když ji stihne v těch stejných botách odcházet z domu. Obchod s obnošenými hadry? Nadšení, které mnou projede, jak její pohled zavadí o cedulku s cenou. Cítím její pocity? Musí to tak být, je to tak cizí a přesto tak skutečný. Znovu otec. Se slovem „Kryštofe“ mnou projede stud a bolest. Jako z plivance do otevřené rány. Cedulka z toho krámu s hadry. Znovu. Ale jako by se všechna radost vypařila, jako by nikdy neexistovala, jako by šlo o pouhou šarádu. Kasandra, teď vypadá jako obyčejný kluk, sedí s partou dalších týpků před televizí. Hraje reklama, blonďatou ženskou popichují, začne to v ní vřít a všechny tak pečlivě upravené přestrojení se z ní hroutí, až zbyde jen patetický chlap v šatech. Kasandra se jako jediná v místnosti nesměje. Teď vchází velkými vraty továrny. Sama, nervózně se ohlíží kolem. </p>
<p><em>„To je moje část“</em>, přeruší Kasandru majitelka éterického hlasu.</p>
<p> Z kouře vystoupí další žena. Černovláska, s lehce dětským obličejem, ve vlajících letních šatech, s nápadnou přišpendlenou plackou se smajlíkem na batikované tašce přes rameno. „<em>Elen, káča blbá, ale mám jí ráda,</em>“ představí ji Kasandra. Elen se lehce ukloní. Její zelené oči hypnotizují k pohledu. Lehce se mu poddám. </p>
<p>„duc duc duc duc duc duc dutatatatata“. Rytmus pohazuje částmi Ellenina těla, mého těla, s ohromnou rychlostí. Já, freneticky tancující lidi kolem, všichni jsme stržení davovou euforií. Běžec září všemi barvami, zrychluje s hudbou, míří k únikové rychlosti na nějakou nepochopitelnou vetřeleckou planetu. Najednou, buben vypne, továrnu prostoupí rozněžnělá melodie. </p>
<p> 
„Podívej se dovnitř, ukaž mi co najdeš</p>
<p>Ať už cokoliv, nikdy se neohlížej</p>
<p>Vše co potřebuješ, vše co chceš</p>
<p>Je tu kolem pro tebe</p>
<p>MĚJ TO VŠE</p>
<p>MĚJ TO VŠE</p>
<p>MĚJ TO VŠEEEEE“</p>
<p>Pěje diva nad synťáky. Vzývá kolektivní vědomí, dále uchvacuje mě i celý dav k hromadné katarzi. Mám chuť s nimi vztáhnout ruce k nebi. Taky to mít vše. </p>
<p>Pohled ale dopadá na stříbrnou-černou dívku s maskulinějšími rysy. Vchází do vytržení továrny a plaše rozhazuje očima sem a tam. Pohled se najednou posune úplně jinam, k jakémusi komornímu baru. Vzpomínka z dávné minulosti, dojde mi. </p>
<p>V těžišti pohledu je plakát s ženou, namalovanou v černé a stříbrné. V křiku. Nebo pláči. Z reproduktorů hraje tichá ambientní hudba, přes kterou hlas šeptá: „Vím, že se teď cítíš ztracená a opuštěná…“zapomenu se ve snaze pochopit ten výraz, zaznamenám pouze zvuk perkusí, jemných jak šustění motýlích křídel. „...Ptáci v přístavním větru, jsou tu pro každého, jak pro tebe tak pro mne.“ </p>
<p>Tím vzpomínka končí, jsme zpátky v továrně. U nesmělé stříbrně černé dívky s maskulinějšími rysy. Ta podobnost! Musím ji vtáhnout dovnitř na parket! Ať vztáhne ruce k nebi s námi! </p>
<p>Ráno. První sluneční paprsky procházejí vraty. Ellenina hlava, moje hlava, v klíně Kasandry. Pociťuji smrtelnou únavu. Ale taky zbytky vnitřního tepla. </p>
<p><em>„Ten zážitek komunity byl ideálem, za kterým jsme chtěli jít, který nás hřál i v smutku z konce párty“, </em>vysvětluje šeptem Ellen.</p>
<p>Hlasité sirény na pozadí bubnů. Stroboskopy a policejní blikačky. Hrubé ruce mě od ní oddělují. <em>„Prasata</em>“, křičí Kasandra. Noční autobus, odjíždějící ze zastávky. „<em>Prosím, vrať se domů.</em>“ Rozléhá se Ellenin éterický hlas. Znovu. Znovu. Zbavený vší moci. Šumí do ztracena. Utichá. Jsme tu sami ve třech.</p>
<p>„<em>Chtěli</em> <em>jsme se dotknout nebe. Mít to vše. Věřili, že lepší svět je možný a my ho postavíme.</em>“, ozve se Ellen.</p>
<p>„Co se stalo?“</p>
<p><em>„Naivita. </em><em>Zájmy mocných</em><em>…</em><em>“</em></p>
<p><em>„Elle, nepruď živý kecy o politice.“</em></p>
<p>„Jak se vám podařilo zůstat?“</p>
<p> „<em>Jsme duchy té víry v lepší svět. Přízraky, které zůstaly strašit kolem. Naděje, které se nikdy nenaplnily, ale které byly silnější než ten nejmocnější exorcismus</em>.“</p>
<p> „<em>A proto pořád cpeme své nemrtvé pařáty do lidských srdcí, co se můžou zbláznit z toho, jaký je to každý den opruz.</em>“</p>
<p>„<em>A</em> <em>ví, že by to tak být nemuselo. Ti nás vidí, a my je vedeme. </em><em>Drží</em><em> nás na téhle zemi.</em>“</p>
<p>„A proč já?“</p>
<p><em>„Však víš.“</em></p>
<p>V tom se vše rozplyne. Zbývá jenom rozbitá továrna. A smutek, jaký jsem nikdy nepoznal. Ale uvnitř vím, že do staré reality se vrátit nemůžu. A ani nechci. V chladném večerním větru cítím nové odhodlání. Co můžu říct ve firmě? Že tu straší? No, zítra snad budu chytřejší. Ten debilní sklad snad můžem postavit kdekoliv.</p>