<p><strong>Zlaté české ručičky</strong></p>
<p>Už musím běžet. Venku je mlha a něco přes nulu. Počasí, co je cítit jak mokrý pes. Jako dělané pro dnešek. Rychle popadnu baťoh, na poslední chvíli ještě zkontroluju věci v kabelce. Peněženka, klíče, mobil. Kartička zdravotní pojišťovny. Deník. Všechno tu je.</p>
<p>Večer je po vlacích prázdno. Co by tu taky lidi dělali, mají dost zábavy k rozptýlení. „Noční vlaky jsou ke kontemplaci Reality. Reality s velkým R, ne té šarády, které říkáme každodenní život,“ řekla jsi mi jednou. Ke klinice to je asi hodina cesty. Dostatek, abych se znovu protrpěla vzpomínkami. Potřebuji si to všechno ještě naposledy promyslet. Sedí tu jeden mladý pár, asi jedou někam do města, a stará paní s unaveným obličejem. Nikdo, kdo by sem nepatřil. Lehce mě to uklidňuje. Otevřu tvůj deník, předem jsem si vyznačila pár kapitol, které si chci projít, na každou zastávku jedna. Stromy za oknem se pomalu začnou míhat.</p>
<p><em>Další kolejní párty. Co na nich mám dělat. Namachrovaní týpci, co musej okázale skrývat chybějící osobnost přetahováním se v rádobydrsnosti. Vtipy o chlastu, prdění a chlastu. A psíčkový. Trapnej kolovrátek. Plesovou korunu vyhraje týpek, co se tím chlastem nejvíc oddělá. Nikdo nemá víc představivosti, než co by za nehet vlezlo. Nic pro holku se sociální úzkostí. Ať už odsud vypadnu, bože. Ale jako by tu měla holka trpící samotou na výběr. Tak na posilněnou do sebe naliju půl flašky vína a jdu zahnat ten vtíravý pocit, že svou neúčastí o něco přijdu.</em></p>
<p>El, ty lidi nejsou tak špatní, jak sis myslela. Kdybys je líp poznala, objevila bys, že skoro každý tě překvapí nějakou skrytou hloubkou. Mrzí mě, že ses tak cítila, ale věřím, že jsem ti snad trochu pomohla. Až k další zastávce se snažím vybavit detaily té párty. Moc mi to nejde.Možná jsi měla pravdu, dřív mi to tak nepřišlo, ale jsou fakt všechny na jedno brdo. Zastávka je na znamení, ven se nikdo nehrne. Cedule se jen krátce kmitne v okně. Zahledím se na další stránku, kde poprvé píšeš o mně.</p>
<p><em> Moje vožralý já vyloudilo kontakt z tý holky z japonštiny. Něčím mě přitahovala, asi tím, jak otevřeně a vlídně působila. Naťukala jsem nějakou blbost, půl hodiny myší kroužila kolem tlačítka odeslat. Pak na něj klikla, spláchla dva neuroly, vypla router a schovala hlavu do polštáře. Bojím se router zas zapnout. </em></p>
<p>Jo, jak dokážou dva Iaciný kredity změnit člověku život. Vzpomínám, před Japonštinou jsem si tě občas všimla v tramvaji. Třpytky u očí v podvečerních červáncích. Melancholický úsměv. Skryla sis oči a začala sis hrát s prsty, když jsem se ti jednou podívala do očí. Hotové tajemství.</p>
<p>Blížíme se k další zastávce, na betonovém chodníku nikdo nestojí.</p>
<p><em>Jul je tak SUPER. Konečně někdo pro dlouhý debaty o cílech v životě a dalších mých bulšitech. Nic ji nenutí se se mnou bavit, a přesto zůstává. Je děsná normie, jako všichni, ale naslouchá mi a myslím, že ji fascinuji. Jak to píšu, tak to zní, jako by mě měla za nějakej objekt, kterej by mohla zkoumat z nějaký bizarní zvědavosti. Co mi ale zbývá, než jí věřit.</em></p>
<p>Jo, vsadila jsem se s Markem, že najdu tajemství té vyděšené hvězdné holky. Myslím, že tě chtěl      sbalit nebo tak něco. Povídání o životních cílech, pamatuji, jak ráda jsi mi vyprávěla, že nechceš nikdy zemřít.  Uvnitř mě pak hlodal pocit, co když můj workoholismus vychází z útěku před podobnými myšlenkami?  Když budu mít čas přemýšlet, zjistím, že nic nevede k ničemu, protože všechno se stejně nakonec obrátí v prach? Ale co je to za život, pokud všechno, co dělám, je jenom útěk před touhle existenciální chmurou? Ale nechtěla jsem o tom mluvit. Chtěla jsem působit jako ta silná a stabilní, jako opora. Tak jsem si radši dělala srandu. „Jenom dvacet let a nikdo už umírat nebude. Každej, až mu bude ouvej, dostane zbrusu nový robotický tělo. iNesmrtelnost.“ Občas mám dojem, že ses nikdy neusmívala upřímněji. Možná si to jenom sugeruji. Nevím. Další zastávka, znovu nikdo nepřisedl.</p>
<p><em>Jul</em><em> . Někdo kýčovitější by napsal, že mu dáváš novou vůli žít. Je tak kýčovitý potřebovat někoho dalšího k životu. Pod mojí úroveň. Nebo tomu jenom chci věřit? Ale celý den se těším, až se vrátíš v tričku s Ozymandiem z Watchmenů, až plácneš něco o mámách nadřízených, až si dáme pivo a zahrajem magicy</em><em>. </em><em>Miluji, jak mě teď baví i tyhle blbosti, který by mi dřív přišly trapný, už ani na to umírání moc nemyslím</em><em>. </em></p>
<p>Proč ti to přišlo pod tvojí úroveň? Pořád úplně nevím, co se ti vlastně v té tvé blonďaté kebuli opravdu honilo. Jako by každá vrstva byla jen zástěrkou pro další. Co vlastně číhalo až tam úplně dole? Jenom těžko si to umím představit. Ráda bych si věřila, že jsem sázku vyhrála, že jsem to tvé tajemství opravdu objevila. Ale to bych si lhala a Marek by to nesežral. Co může v člověku vzbudit takový syndrom naježené kočky? </p>
<p>Ale pamatuji si na ty dny. I já měla ty chvíle ráda, víš? Večerní pivo po práci, pohled, který se konečně přestal tak strašně třást.  Bylo to poslední období, kdy jsem ještě měla dostatek času. Všechno dál už se mi ztrácí v mlze. Příliš nových povinností, příliš sletu, příliš únavy. Život člověka dodělávajícího školu a vcházejícího do pracovního světa. Byla jsem nová v týmu, dělali jsme na analýze proudu zboží skrz darkwebová tržiště. Pozorovali jsme tu paralelní realitu zločinů, obrůstající jak podhoubí naše běžné životy. Nechala jsem se unést. Měla jsem si líp uvědomit, co bylo opravdu důležité… Stavíme v Ratichovicích, přistupuje starší pán.</p>
<p><em>Poslední dobou mi občas zase není dobře. Chytne mě taková divná bolest pod žebry. Jako bych tam měla něco překážejícího, zanícenýho. Snad jen další příznak do seznamu syndromu brakovýho těla.</em></p>
<p>To jsem dodělávala školní práci. Nebylo místo už spolu být často. Ale když jsme se vídaly, přišlo mi, že chvílemi, náhle, jako by se z tebe vypařila radost ze života. A působila jsi zase izolovaněji, unaveněji. Už jsem se ptala, co tě trápí, neřekla jsi nic. Ale strach v těch tvých rozkošných modrých očích jsi přede mnou skrýt nedokázala. Poslední zastávka před městem, na betonové plošince stojí pouze muž ve středních letech. </p>
<p><em>Dnes jsme s Jul byly naposledy na pizze. Nevím, bojím se, že ji ztrácím. Bojím se ozývat první. Co když se vtírám. Poslední, co chci, je, aby se mnou někdo byl jen z lítosti. Jak se psem, kterýho neutratí jenom proto, že jsou moc velký slaboši, aby snesli výčitky svědomí.</em></p>
<p>Jela jsem na půl roku na pracovní pobyt do Belgie. V tu dobu jsem neměla moc náladu na nic. Byla jsem přepracovaná, unavená. Věci mě jenom míjely, jak ty stromy za oknem. </p>
<p>První z příměstských zastávek. Trochu mnou začíná otřásat nervozita. Koukám, kdo přistupuje. Někdo se na kraji mého pohledu mihne a nastoupí do druhého vagonu. Opravdu jsem schopná to udělat?</p>
<p><em>Ta bolest se zase vrátila. Měla bych jít za doktorkou. Ale tak kurevsky se mi tam nechce. Zase mě odbude, těžko se mi vůbec představuje, jak by mi mohla pomoct Nikdy to k ničemu nebylo. Týdny jsem teď strávila hledáním teorií, co by to mohlo být. Udělala jsem všechno, co šlo diy, vyškemrala peníze na hodinky s ekg a měřila s nimi hrudní svody. Nemá se to tak používat, ale jde to. Díky bohu za sci-hub. </em></p>
<p>Každý by si mohl změřit plnohodnotné ekg sám doma. Je hrozný, že tolik věcí, které by mohly pomoct, skončí pohřbených úřady. A zbývá leda tak hledat jejich zárodky po pirátských knihovnách. Poznala jsem, že systém nevede k péči o život, ale k zbavení se odpovědnosti. Pokud by udělali něco neschváleného, bylo by to na ně. Když vše udělají podle tabulek, nikdo nikoho nemůže vinit. </p>
<p>Takhle funguje celá společnost, vyprávěla jsi mi jednou. Všechna činnost se nepropojuje s ničím, každý se stará jen o vlastní bezpečí. I když máme na mnohem víc. To má být naše poselství. Naše malá hvězda na černém plátně. Takhle to být nemá a lidi si to mají uvědomit. Za okny se pomalu šine hospic na předměstí. Zvedá se mi žaludek jenom z toho pohledu. Stará paní vystupuje. </p>
<p><em>Přišla jsem tam se vší přípravou, očekávala, jak to budem probírat, jak jí i popíšu některý příčiny, o kterých ani nemusela slyšet, a co mi řekla? Že to mám z psychiky, že jsem celá v černém, tak musím být v depresi, napsali mi antidepresiva</em><em> a pak mě patronizovala, že se nemám za co stydět. Byla jsem jak opařená a slabá a nezmohla se ani o pokus o vysvětlení, že to vůbec nedává smysl.</em></p>
<p>Udělat pár podle tabulek předepsaných vyšetření, a když se nic nenajde, už se člověkem nezabývat? V pořádku to není, ale čím by to šlo napadnout v rámci systému? Nenašla jsem nic. </p>
<p>Pomalu se blížíme k centru. Další lehký záchvěv adrenalinu. Nemá smysl se obávat, kdyby věděli, už by mě dávno čapli.  Ale stejně mě to nepouští. Emocím je nějaká racionalita putna, vždy si dělají, co chtějí. Jenom nějaká paní s dvěma dětma. Kluk si sedne, vyškemrá mandarinku a začne ji loupat. Povídala jsi mi, jak ti vůně mandarinek připomíná Vánoce. </p>
<p><em>Minule mi bylo líp a tak jsem se na to vykašlala. Ale vždy se to vrátí. Musím tam znova, i kdybych z ní skutečnou péči měla vymlátit, nemůžu už takhle dál, nemůžu to ignorovat, když mi zrovna není tak mizerně. Půjdu tam teď v pondělí. Nemůžu být tak slabá. Nemůžu skončit jako výstraha pro ostatní, *já* ne. Svinstva se nedějí těm, kdo si je zaslouží, ale těm, co jim nedokážou zabránit. To už jsem pochopila, ale co s tím, když se mi dělá šoufl jenom z pomyšlení, že tam zas budu za otravnýho hypochondra.</em></p>
<p>Nastupuje muž v uniformě. Rozklepou se mi ruce. Jsem paranoidní, ale kdo by taky nebyl. Musím se uklidňovat, opakuji si, že mozek vytváří strach podle divokých představ, ne skutečných pravděpodobností. Opakuji si to jako mantru.</p>
<p><em>Zas jsem tam nebyla. Nejde to. Když se mě někdo zeptá, zabarvuju, aby to nevyznělo příliš blbě. Nechci je děsit. Nechci je *zklamat*. Chovám se jak ten brouk z Proměny. A nemůžu to zastavit. Potřebuju, aby mi někdo pomohl, řekl mi, že nejsem šílená. Co když si to opravdu všechno představuju, co když to je, jak tvrdí, mám to vše z psychiky? Jak mám proboha vědět, co je ještě pravda? Za týden přijede Jul. Snad mi bude tak blbě, aby mě tam sama nakopla. </em></p>
<p>Skrývalas to zatraceně dobře, hlupačko. Proboha, jak moc tě lidi v životě gaslightili? Zmiňovalas, že ti občas není dobře, ale komu je? Jak jsem to mohla nepoznat, sakra. Můžu si to obhájit, podobnou chybu může udělat každý, ale k čemu to je dobrý, když mi tě to nevrátí.</p>
<p>Předposlední příměstská stávka. Chlap v uniformě vystupuje. Uf. </p>
<p><em>Složila jsem Jul origami robota. Na víc jsem se nezmohla. Mám věřit, že to pochopí?</em></p>
<p>Pochopí? Jak jsem to měla pochopit? Alespoň mně to vnuklo ten nápad. Trvalo to chvíli, jak do sebe myšlenky zapadaly, a pak prásk, celá skládačka se vyjevila v celé své šílenosti. Pomalu jsem nemohla spát, připravovala se, že to bude potřeba. Doufala, že ne. Bohužel marně. Díky své práci jsem měla dobrý přehled, jak sehnat vše potřebné. Bylo to snadné. Až příliš snadné. </p>
<p>Nad další zastávkou problesklo na okamžik ze zachmuřeného nebe pár hvězd, a hned zase zašlo. Nikdo se nepohnul. Podezřelý klid.</p>
<p><em>Narozena Cizinkou. Pár not na piano obsahujících celou samotu celýho mojeho blbýho světa. Tak jednou pojmenuju tyhle cancy, pokud nepřežiju.   </em></p>
<p>Jak ostentativní název pro něco, z čehož se tvá opravdová tajemství stejně nikdo nedozví. Ale zveřejním je. S tvým citem pro drama. Co víc pro tebe můžu udělat? Nechala jsem si to projít hlavou milion a jednou krát, a nevím, nechám to jenom tak, odejdu zpátky k té tvé šarádě běžnýho života? Jak jsi vždy říkala, svinstva se dějí těm, kdo se jim nedokáže zabránit. A my selhaly. A k čemu se vracet? Budu zas akorát zbytečnou prací utíkat před tou samou existenciální chmurou?</p>
<p>Poslední zastávka. Do vlaku vstupují dva policisté. Ne. Jul, vše je v pořádku. Dívej se z okna. Tak na tobě nic nepoznají. Vrátila jsem deník do kabelky a pozorovala město. Po hvězdách ani stopy. Světla komínů špinavých továren. Činžovní domy s polovinou oken rozsvícených. Naproti jedoucí vlak. Počmáraný graffiti, pár šedivých lidí uvnitř. Čas se slil do beztvaré tmavě špinavě šedé jednoty. Rozproudil se znovu až na nádraží. Ten kousek už ujdu pěšky, žádné další zastávky nesnesu.</p>
<p>Pot studí. Ke klinice to je nějakých čtyři sta metrů. Stresové neurotransmitery jako by se vyčerpaly. Jako bych na tom posledním úseku překročila morální obzor za kterým mě už všechny pochyby opustily. Už jsem se jenom odevzdala proudu věcí, jako nějaký zenový mnich na své poslední cestě.</p>
<p>Slečna na vrátnici chce důvod návštěvy. Potřebuju k Nejedlé. Z vnitřních zdrojů vím, že tu dneska zůstává až do deseti. Jdu navštívit pana Smutného. Předem domluvená výmluva. </p>
<p>Ve výtahu je se mnou mile vypadající starší pán. V hlavě ho hypnotizuji, aby odsud odešel. </p>
<p>V pracovně Nejedlé se stále svítí. Záchody jsou hned vedle, jak jsem to obhlédla. Zapluju do kabinky, sundám baťoh, vytáhnu poklad zakoupený na internetovém tržišti, kde po přihlášení vítá zamračená hlava Teda Kaczynského. Semtex. Zlaté české ručičky. Dost na roztrhání Nejedlé na kusy. Rozhodla jsem se, vracet se nebudu. Položím ho na zem, z kabelky vytáhnu peněženku, v ní najdu tvojí skládačku robota. Sevřu ji v pěsti. Naše cesta k nesmrtelnosti. „Narozena Cizinkou“ už je na internetu. Položím si originál na klín, nalistuji poslední vyznačenou kapitolu.</p>
<p><em>Včera jsem byla s Jul naposledy před operací. Seděly jsme spolu na extázi, zachumlaný do chundelatých dek. Čtyřhodinový útěk od bolesti. Nejhebčí růžové světlo, nejhebčí tóny piana, nejhebčí hlas Roberta Smithe. Nejhebčí doteky. Tvá zpocená ruka v mé </em>z<em>pocené ruce. Pak jsme se objímaly půl hodiny </em><em>. Neřekly jsme nic, stačilo jenom věřit. Zkurveně nejhebčí pocit na celém světě.  A nejhnusnější návrat do reality. Nedokážu si vůbec připustit, že bych to nezvládla. Aspoň před tím, než mi Jul koupí to robotické tělo,</em> <em>hihi.“ </em></p>
<p>Existují spekulace, že drogy ovlivnily vznik Křesťanství. Pokud tomu tak je, tak extáze je zodpovědná za kapitolu o ráji i vyhnání z něj. Něco takového jsi mi tenkrát řekla. Do desáté zbývá asi deset minut. Otřu si obličej, zahledím se na Ozymandia na tričku, zapálím rozbušku a naposled zavřu oči.<em> </em></p>